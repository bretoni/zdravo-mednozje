###Okužba s klamidijo

#####**1. Bolnica:** Dvajsetletnica, predhodno brez zdravstvenih težav.

**Težave:** Pred štirimi meseci so se pojavile bolečine v spodnjem delu trebuha, ki so bile izrazitejše pri spolnih odnosih.  
**Spolno vedenje:** Tri mesece ima stalnega partnerja. Redno jemlje kontracepcijske tabletke, zato pri spolnih odnosih ne uporabljata kondoma. Pred tem je imela tri spolne partnerje in med spolnimi odnosi ni dosledno uporabljala kondoma.  
**Odločitev za obisk v ambulanti za SPO:** Ker so bolečine vztrajale, je obiskala izbranega osebnega zdravnika. Ta jo je napotil na pregled v ustrezno ambulanto, kjer so opravili preiskave na spolno prenosljive okužbe.  
**Diagnoza:** Okužba materničnega vratu in sečnice s klamidijo.  
**Ukrep:** Prejela je antibiotično zdravljenje. Na pregled je bil povabljen tudi njen stalni partner.  

**Izhod bolezni:** Ob kontrolnem pregledu po zaključku zdravljenja klamidija v predelu spolovil ni bila več prisotna . Napotena je bila še na pregled h ginekologu zaradi morebitnih zapletov dalj časa trajajoče okužbe s klamidijo. Pri stalnem partnerju s preiskavami niso odkrili klamidijske okužbe. Ker je obstajala možnost okužbe s klamidijo pri predhodnih  partnerjih, so bili tudi ti povabljeni na pregled.

#####**2. Bolnik:** Petindvajsetletnik, predhodno zdrav.

**Težave:** Pred dvema tednoma je začutil pekoče uriniranje, pred tremi dnevi pa je opazil tudi rahlo belkast izcedek iz spolovila.  
**Spolno vedenje:** Štiri tedne pred začetkom težav je imel na počitnicah nezaščiten spolni odnos z neznanko. Nima stalne partnerke.  
**Odločitev za  obisk v ambulanti za SPO:** Zaradi izcedka iz spolovila je obiskal izbranega osebnega zdravnika, ki ga je napotil k specialistu.  
**Diagnoza:** Po pregledu so opravili ustrezne preiskave, ki so potrdile okužbo s klamidijo.  
**Ukrep:** Prejel je ustrezno antibiotično zdravljenje, poduk o načinih prenosa spolno prenosljivih okužb ter nasvet o varnem spolnem vedenju.    

**Izhod bolezni:** Bolnik je užival antibiotično zdravljenje po prejetih navodilih in se povsem pozdravil. Od njegovega nadaljnjega načina spolnega vedenja pa je odvisno, ali se bo ponovno okužil s spolno prenosljivimi mikrobi.


