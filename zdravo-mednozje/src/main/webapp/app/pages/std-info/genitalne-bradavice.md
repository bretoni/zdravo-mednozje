###Genitalne bradavice
####Kaj je to?
Danes poznamo prek 150 različnih genotipov humanega virusa papiloma (HPV). Vsaj 45 jih povzroča spremembe v predelu spolovila in zadnjika, od teh je 12 takih z visokim tveganjem za razvoj raka na materničnem vratu (najpomembnejša sta HPV-16 in HPV-18) ter 12 takih z nizkim tveganjem (najpogostejša sta HPV-6 in HPV-11), ki povzročajo genitalne bradavice in izrastke v grlu.

####Kakšna je verjetnost, da se okužim?
Ocenjujejo, da gre za najpogostejšo spolno prenosljivo okužbo (SPO) na svetu, ki je še vedno v porastu. Več kot 75% spolno dejavnih žensk in moških se tekom življenja vsaj enkrat okuži s HPV. Zastopanost je enaka pri obeh spolih, najpogosteje se pojavlja med 20. in 40. letom starosti.

Prenos okužbe poteka predvsem z nezaščitenim spolnim odnosom (vaginalni, oralni, analni), lahko tudi s prsti rok ter ob prehodu novorojenca skozi okužen porodni kanal, le izjemoma se prenese preko okuženih predmetov. Ob spolnem stiku z okuženim obstaja 75% verjetnost prenosa okužbe.

####Kakšni so simptomi in znaki?
Okužba s HPV pogosto poteka brez bolezenskih simptomov in znakov in je prehodna. Lahko pa se kaže z nad ravnjo kože ali sluznice privzdignjenimi izrastki (bradavicami). Ti so lahko številni ali osamljeni, pojavijo se na zunanjih ali notranjih spolovilih ter v zadnjiku ali okoli njega. Spremembe lahko spontano izzvenijo, ostanejo nespremenjene, se večajo ali jih nastane več.

<lightbox-img img="'./media/genitalne-bradavice.jpg'" text="'Primer genitalnih bradavic. Levo na moškem spolovilu, desno na zadnjiku.'">Kako izgledajo genitalne bradavice?</lightbox-img>

####Kaj lahko naredim, če me skrbi, da sem se okužil/a? 
Ob pojavu simptomov in znakov okužbe, ali če je prisotno kakršnokoli tveganje za okužbo, poišči pomoč pri izbranem osebnem zdravniku, ki te bo napotil k ustreznemu specialistu.
V izogib posledicam okužbe s HPV je pomembno, da ženske redno obiskujejo ginekološke preglede pri izbranem ginekologu, kjer jim opravijo ustrezne preiskave oziroma se vključijo v program Zora. S pregledom odkrivamo predrakave spremembe materničnega vratu in neinvazivnega raka, ki jih lahko povzročajo genotipi HPV z visokim tveganjem. Za več informacij lahko obiščeš spletno stran <a href="http://zora.onko-i.si/" target="_blank">http://zora.onko-i.si/</a>.

####Ali se lahko pozdravim?
Nobena od metod zdravljenja (kirurško, lasersko, zamrzovanje s tekočim dušikom, kreme z lokalnim imunomodulatornim učinkom) ne odstrani genitalnih bradavic dokončno, saj virus kljub odstranitvi bradavice ostane v telesu dalj časa, običajno eno do dve leti. Količina virusa se spontano zmanjša pod zaznavno raven, ni pa še znano, če gre pri tem za popolno odstranitev virusa iz telesa.

####Kaj pa, če ne grem k zdravniku?
Genitalne bradavice lahko napovedujejo večje tveganje za spremljajočo okužbo s podvrstami  HPV, ki povzročajo predrakave spremembe in raka. Posledica neprepoznane okužbe z genotipi HPV z visokim tveganjem so nastanek raka materničnega vratu (99%), raka zadnjika (80%), raka penisa (60%), raka ženskega zunanjega in notranjega spolovila ter raka ustne votline (20%).

####Kako preprečim okužbo?
Zveza z enim samim neokuženim zvestim partnerjem ali redna, dosledna in pravilna uporaba kondoma sta najboljša zaščita. Kondom je potrebno uporabljati vse od začetka do konca spolnega odnosa (vaginalnega, oralnega in/ali analnega).

Na voljo sta tudi dvovalentno in štirivalentno cepivo. Dvovalentno cepivo nas ščiti pred HPV-16 in HPV-18, ki sta povezana z nastankom 75% raka na materničnem vratu, štirivalentno cepivo pa nas poleg že omenjenih varuje tudi pred HPV-6  in HPV-11, ki sta glavna povzročitelja genitalnih bradavic. Cepivo je neučinkovito pri že obstoječi okužbi, zato se cepljenje priporoča pred začetkom spolnih odnosov, pri otrocih med 11. in 12. letom. Ponujeno je tudi v nacionalnem programu cepljenja deklic v omenjeni starosti.